Gebeurtenissen en activiteiten
==============================

In deze handreiking onderscheiden we gebeurtenissen en activiteiten.

Gebeurtenissen
--------------

**Gebeurtenissen** maken deel uit van een groter geheel, een proces.  Een
**proces** bestaat uit een aaneenschakeling van stappen waarbij handelingen
worden uitgevoerd die bijdragen tot het realiseren van een bepaald
eindresultaat. Bijvoorbeeld het proces 'aanleg nieuwe weg' leidt tot het
eindresultaat van een nieuwe weg in de openbare ruimte. Voorbeelden van
gebeurtenissen zijn : 'vaststellen ontwerp weg' en 'openstellen weg'.

Om de gebeurtenissen te ordenen onderscheiden we de procedures Wijzigingen en
Signaleringen. De procedure **Wijzigingen** omvat alle gebeurtenissen en
activiteiten naar aanleiding van een fysieke (in terrein zichtbaar) of
bestuurlijke (nemen van een besluit) verandering aan een weg. De procedure
**Signaleringen** omvat alle gebeurtenissen en activiteiten naar aanleiding van
de constatering van (een verandering) aan een weg.

Een fysieke of bestuurlijke wijziging of correctie leidt tot een mutatie in de
BGT en/of NWB (objectief). Een signalering van mogelijke onjuistheid van
gegevens in BGT en/of NWB leidt tot een melding (subjectief).

Voor NWB en BGT worden de volgende categorieën gebeurtenissen onderkend:
besluiten, reconstructies (aanleg en langdurige afsluitingen), kortdurige
afsluitingen, overdracht beheer en signalering. Voorts leiden gebeurtenissen in
de BAG tot activiteiten in de bijhouding van NWB en BGT. Onderstaande schets
illustreert de gebeurtenissen en triggers voor de wegbeheerder in relatie tot
het NWB en de BGT.

![](media/be2478ceb0fcd373068892cfe33e5133.jpg)

Activiteiten
------------

Een gebeurtenis is aanleiding (trigger) tot **activiteiten** om de registraties
van NWB en/of BGT bij te werken. De activiteit na gebeurtenis 'vaststellen
ontwerp weg' is bijvoorbeeld het opvoeren van planinformatie van de nieuwe weg
in de BGT, de activiteit die hoort bij gebeurtenis 'openstellen weg' is het
aanleveren van gegevens over de nieuwe weg 6 weken voor de openstelling aan het
NWB, en het wijzigen van de planinformatie van de nieuwe weg in bestaande
topografie. Deze activiteiten kunnen in een volgende stap vervolgens worden
geclusterd tot processen.

Nu we de lijst met gebeurtenissen compleet hebben, kunnen we aan de slag met de
activiteiten die moeten worden uitgevoerd als gevolg van elk van deze
gebeurtenissen. Daartoe hebben we een checklist opgesteld, waarvan hieronder een
verkleinde weergave. De checklist is als een losse bijlage beschikbaar. Per
gebeurtenis beschrijven we wát er in elk van de registraties moet gebeuren, en
wat de herkomst is van het signaal dat de start vormt voor de activiteit. Iedere
regel in de checklist vormt de basis voor een of meerdere activiteiten die
moeten worden beschreven en uitgevoerd.

![Checklist activiteiten](media/92a8c18ed9b86cccbc727058a7835c71.png)

Checklist activiteiten

Checklist activiteiten

Processen
---------

De laatste - en meest belangrijke stap - is het vertalen van deze activiteiten
naar processtappen en tenslotte naar complete processen. Deze stap laten we
graag aan de organisatie zelf. We zijn echter zeer geïnteresseerd in uw eigen
uitwerking hiervan.
