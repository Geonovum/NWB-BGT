Inleiding
=========

Aanleiding
----------

Het Programma Samenwerking Nationaal Wegen Bestand heeft aan Geonovum opdracht
gegeven om een oplossing te ontwerpen waarmee voor de korte termijn de samenhang
in de bijhouding tussen NWB en BGT kan worden verbeterd. Dat uit zich in het
verbeteren van de datakwaliteit van het NWB doordat het NWB beter gebruik maakt
van de BGT en de totale populatie van wegbeheerders van betrokken overheidslagen
(gemeenten, provincies, waterschappen en Rijkwaterstaat zelf) de gegevens in een
uniforme vorm aanbiedt aan het NWB.

Ons beeld is dat NWB en de BGT veelal binnen een organisatie door verschillende
personen en afdelingen wordt bijgehouden. Een gevolg hiervan is dat het NWB en
BGT niet altijd op elkaar afgestemd zijn. Het is belangrijk dat het NWB en BGT
actueel en consistent met elkaar zijn. Beide spelen een belangrijke rol in de
geo-informatie infrastructuur van Nederland.

Doel
----

Dit document is bedoeld om gemeenten, provincies, waterschappen en
Rijkswaterstaat te helpen bij het verder optimaliseren van de activiteiten en
processen rondom de bijhouding van het NWB en BGT. We beschrijven het huidige
proces en betrokkenen rond de bijhouding van Nationaal Wegenbestand (NWB) en de
Basisregistratie Grootschalige Topografie (BGT). We stellen een checklist met
gebeurtenissen en activiteiten die leiden tot wijzigingen in NWB en/of BGT ter
beschikking waarmee organisaties hun eigen werkprocessen kunnen analyseren en
indien nodig verbeteren. Tenslotte schetsen we de mogelijkheden om elkaar aan
beide kanten op de hoogte houden door het sturen of oppikken van signalen en het
uitwisselen van relevante gegevens.

Afbakening
----------

Dit document richt zich op de samenhang in bijhouding van gegevens met
betrekking tot wegen in het NWB en de BGT. Spoorwegen en vaarwegen worden buiten
beschouwing gelaten.

Dit document richt zich op het zo goed mogelijk aan elkaar doorgeven van
signalen van wijzigingen in de registraties en het aangeven van signaleringen
als in de andere registratie een onvolledige of onjuiste weergave van de
werkelijkheid wordt geconstateerd.
